Regeringen var mycket framsynt, inte minst i ett internationellt perspektiv,
när den 1996 gav Högskoleverket i uppdrag att utveckla ett system för
forskningsinformation på Internet. I ett land som vill vara framträdande
forsknings- och IT-nation ter det sig logiskt att det finns en digital
infrastruktur för forskningsinformation och att det är lätt för olika
intressenter i och utanför Sverige att snabbt hitta vilken forskning som
bedrivs. Vetenskapsrådets beslut att lägga ner Safari är av flera skäl
bekymmersamt och tyder på att myndigheten inte förmår lyfta blicken till ett
nationellt och strategiskt perspektiv från ett mycket snävt målgruppstänkande.
Beslutet rimmar också illa med de ambitioner regeringen ger uttryck för i sin
forskningspolitik, IT-politik och förvaltningspolitik.

Det system Högskoleverket konstruerade i samarbete med NetLab var en
internetbaserad söktjänst som enbart sökte i information på högskolornas
webbservrar.  Det krävdes därför att högskolorna skulle publicera information
om sin forskning på sina webbservrar. Informationsansvaret skulle ligga så
nära "producenten" som möjligt. Utvecklingen av mängden forskningsinformation
på webben har också varit remarkabel i Sverige. Från att sammanlagt haft ett
hundratal "sidor" om forskning ute på webben 1998 har svenska universitet och
högskolor i dag över 15.000 "sidor". I princip var det enda som krävdes för
att en sida skulle indexeras i Safari, att servern tillhörde en forskande
myndighet och att den katalogiserades enligt vissa standardiserade regler. För
en van användare tog processen vid pass tio minuter och för den ovane kunde
det vara ett oöverkomligt problem. Med hjälp av dagens modernare teknik skulle
det gå fortare.

Sidorna i Safari producerades lokalt, och bara delvis för Safaris räkning. Det
fanns aldrig mer än marginella resurser för produktion av information
specifikt för Safari. Tjänsten innehåller därför till stor del material som
skulle ha producerats oavsett om Safari fanns. Vilket material som hamnat där
har bestämts av vad varje enskild högskola har satsat på ett visst
budgetår. När Safari var nytt arbetade ett universitet med sin projektkatalog,
ett annat med sin publikationsdatabas och ett tredje med något annat. Detta
medförde att det roboten samlade in blev pytt-i-panna. Varje satsning var i
sig inte fel men helheten blev en heterogen samling stickprov.

Ett av Vetenskapsrådets argument för att lägga ned Safari är en absurd
beräkning genom vilken man kommer fram till att kostnaden för tjänsten varit
mellan 10 och 20 miljoner kronor per år (Jacobsson och Billfalk, Utvärdering
av SAFARI. Vetenskapsrådets Rapportserie 2002:3). I media har detta
förvanskats till att varje besök i tjänsten skulle ha kostat 10.000 kronor. En
beräkning som bygger på det felaktiga antagandet att materialet endast finns
tillgängligt via den centrala tjänsten och producerats enkom för det
ändamålet. Att beräkningen presenteras visar tydligt att Vetenskapsrådets
utvärderare helt enkelt inte har färstått vad rådet har fått att förvalta.

Ett annat av Vetenskapsrådets viktigaste argument för att lägga ner Safari
tycks vara att det inte finns tillräckligt med information för den så kallade
allmänheten och att skolelever inte förstår vad där står. I princip har
Vetenskapsrådet haft två och ett halvt år på sig att göra något åt detta
problem med databasens kataloginformation som utgångspunkt är det lätt att
bygga separata gränssnitt för olika typer av material och olika
användargrupper.

I stället för Safari menar man att det måste finnas en redaktion som bearbetar
forskarnas material till något lättsmält. Samma argument fördes fram, av samma
informatörer, redan 1996, 1997, 1998... Vad man då helt bortser från är alla
andra grupper som har intresse av att hitta rätt i forskningsdjungeln
(myndigheter, företag, högskolestudenter m.fl.)  och vars eventuella kontakt
med högskolan är näst intill omöjlig att sätta ett pris på. Dessa grupper
lyfte regeringen också fram 1996 i uppdraget till Högskoleverket men
informatörerna på Vetenskapsrådet väljer att bortse från det.

Redaktionell bearbetning av forskarnas populärvetenskapliga publikationer
fyller ofta en viktig roll och det finns ingen motsättning mellan detta och en
infrastruktur för digital forskningsinformation. Men till skillnad mot den
information som riktas mot näringslivet, universitetsstuderande och forskarna
själva finns det redan en mängd aktörer som tar ansvar för populärvetenskaplig
publicering, inklusive dagspress, ett flertal tidskrifter och etermedia. Dessa
aktörer sköter detta med bravur.

I själva verket blottlägger Safaris nedläggning fundamentala motsättningar
mellan olika behov och intressen på informationens område; motsättningar
mellan centrum och periferi, mellan dokumentation av forskningsverksamhet
(dvs. en detaljerad kartläggning av vad som publiceras och vilka projekt som
bedrivs) och översiktlig och populär beskrivning av forskning, och mellan
informatör och forskare.

I ett Schlaraffenland med obegränsade resurser hade naturligtvis inte
motsättningarna flutit upp till ytan.

För att se motsättningarna klarare vill vi ta ett exempel på en typ av
information som högskolorna uppenbarligen känt ett stort behov av att
dokumentera, men som inte Vetenskapsrådet vill ta hand om, nämligen
produktionen av akademiska avhandlingar. Avhandlingsdatabaser finns vid många
högskoleenheter, och flera av dem har låtit Safari indexera dem för att göra
dem gemensamt sökbara. Men eftersom flertalet avhandlingar är av perifert
intresse för gymnasister och informatörer har de heller inget intresse för
Vetenskapsrådets forskningsportal.

Safari var ett tidigt exempel på en digital infrastruktur, som även innehöll
tydliga processer för digital publicering inom universitet och högskolor,
vilken skulle göra det möjligt för den intresserade att hitta rätt, oavsett
vem det är och i vilket syfte som sökningen görs. Safari samlade automatiskt
in avhandlingarnas sammanfattningar, och gjorde dem sökbara, vilket innebar
att Safari faktiskt i princip var en bättre källa för information om sådana än
bibliotekskatalogerna för de högskolor som täcktes av tjänsten.

Inget tyder på att behovet av denna typ av infrastruktur har minskat.  Liksom
teknikutvecklingen har förändrat våra möjligheter att uträtta bankärenden,
hitta och lyssna till musik, läsa och titta på nyheter, boka biljetter,
handla, söka lagtexter och skattedeklarera, håller den på att förändra
publicering och hantering av forskningsresultat. För tio år sedan gällde för
många discipliner att det forskningsresultat som inte återfanns i en
internationell tidskrift med peer-review, det fanns inte. I dag gäller att den
internationella tidskrift som inte finns på Internet, den finns inte heller.

Men det stormar i vetenskapliga kommunikationens politiska ekonomi.  De stora
förlagens forskningstidskrifter kostar enorma pengar för biblioteken att
licensiera. För vetenskapliga artiklar får man inget honorar - inte sällan
debiteras forskaren i stället får publiceringen. Att situationen i dag är
sådan att frukterna av offentligt finansierad forskning i dag måste köpas för
pengar möts i dag med global avsmak (se: www.publiclibraryofscience.org).

Runt om i världen byggs nu tjänster som bygger på samma filosofi som Safari,
men med ny och mycket mer standardiserad teknik. Ett ledande initiativ som
försöker underlätta den internationella kunskapsdelningen är "Open Archives
Initiative" (OAI, www.openarchives.org) som syftar till att stödja standarder
som främjar en effektiv spridning av innehåll och att tillgängliggöra digitala
arkiv med forskningsartiklar. I styrgruppen finns Library of Congress, Harvard
University, Los Alamos National Laboratory, Cornell University och California
Digital Library. I Storbritannien (Jisc FAIR-programmet se:
www.jisc.ac.uk/events/02/fair.html) finansieras fjorton projekt baserade på
OAI-konceptet vilka knyter samman ett 50-tal institutioner inom forskning och
högre utbildning. Precis som Safari.

Safari väckte internationell uppmärksamhet i projektets begynnelse och valet
av standarder visade sig helt riktigt. Därmed inte sagt att det inte finns en
rad brister och behov av modernisering. Det gäller även universitetens interna
rutiner för, och syn på, digital publicering och
kunskapsdelning. Vetenskapsrådet tog över ansvaret för Safari för över två år
sedan men har sedan dess endast förberett nedläggning av tjänsten genom att
"utreda" frågan.

Nedläggningen väcker en rad frågor. Är det rimligt att ett så omfattande
infrastrukturellt projekt endast får tre år på sig att utvecklas till något
fruktbart när hela statsförvaltningen i övrigt fortfarande väntar på att komma
i gång med en mer systematisk informationshantering myndigheter emellan?  Är
det rimligt att lägga ner ett utvecklingsprojekt vars grundkoncept nu
implementeras i hela förvaltningen i Storbritannien (se www.ukonline.gov.uk)?
Vilken myndighet har, eller tar, nationellt ansvar för att driva utvecklingen
framåt och utveckla den digitala publiceringen av forskningsresultat och annan
offentlig information?

Det är en spännande utmaning att förena olika yrkesgruppers kompetens. För att
utveckla möjligheterna till kommunikation och kunskapsdelning i samhället
ställs krav på samarbete mellan exempelvis bibliotekarier, systemvetare,
informatörer, webbutvecklare, språkvetare och pedagoger. Förmår
Regeringskansliet att bearbeta all den information den får i dessa frågor från
exempelvis EU, Statskontoret, Kungliga biblioteket, IT-kommissionen, Statens
kvalitets- och kompetensråd, Post- och telestyrelsen, Nutek, Vinnova och
säkert många andra?

Sigfrid Lundberg (sigfrid.lundberg@lub.lu.se), Biblioteksdirektion, Lunds
universitet Martin Sparr (martin.sparr@kkr.se), Statens kvalitets- och
kompetensråd






